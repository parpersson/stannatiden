---
title: Marie
subtitle: Odlaren
layout: default
modal-id: 38
date: 2018-06-25
img: marieh.jpg
thumbnail: marieh-thumbnail.jpg
alt: Det hemliga intresset
project-date: Juni 2018
client: Privat
category: Reportagefoto
description: Maries odlingsintresse är relativt nytt. Det började med att en granne såg så där härligt fridfull ut när hon påtade i trädgården. Marie gick då från ståndpunkten att “växter köper man och förhoppningsvis överlever de ett tag” till att ta hand om dom, få dom att frodas och sen hitta sina egna favoritväxter. Idag är växterna små tamagotchis som hon uppfostrar tålmodigt. De snälla får till och med följa med till stugan om somrarna. I stugan odlar Marie både för ögonen och magen. Helst lägger hon energi på dekorativa blommor men sätter även en del potatis, det senare påhejat av sin far. Han ger henne också diverse frön som hon uppmuntras att ge liv. <br><br> Odling är lite av ett hemligt intresse för Marie som annars förknippas med hennes kärlek för stil och mode. Odlingsintresset får bli vad det blir, vilket är väldigt skönt. Trots modeintresset sträcker sig odlingsgarderoben till ett par trädgårdshandskar. Utöver det har Marie bara en liten spade och en ny fantastisk trädgårdsslang som gör att hon slipper bära runt på hinkar för att vattna. Växterna delar Marie upp i kategorier utifrån hur törstiga de är. I stugan har de egen brunn så hon kan vattna med gott samvete, trots torkan. Hon framhåller att hon inte är en sån där övervattnare. Dessutom duschar de inte i stugan, utan badar i sjön, vilket håller nere månadens H20-kvot. Vattnar gör hon på måndagar och hon är bara kompis med de växter som överlever den frekvensen. I skaran av gröna tamagotchis är Marie stoltast över sin stora Monstera-växt som hon sett växa från spädbarn till en spänstig tonåring. Vart odlingsintresset tar vägen vet inte Marie. Växterna tenderar att bli fler och diametern på krukväxterna sväller. En dag kanske hon rent av avslöjar sitt hemliga intresse för andra.
---
